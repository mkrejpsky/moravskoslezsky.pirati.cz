---
layout: post
category: CLANKY
title: 'Komentář Pirátek Klusové a Šípové k podání podnětu na ČOI v souvislosti s nákupem a distribucí roušek a respirátorů seniorům'
date: 2020-09-24
author: Mediální odbor
image: posts/rouska.jpg
tags:
  - Koronavirus
  - Kauza
  - ČOI
  - Zuzana-Klusová
---

Ostrava, 24. září 2020 – **„Včera dopoledne jsme společně s kandidátkou na senátorku Adélou Šípovou z Kladna  podaly podnět České obchodní inspekci (ČOI) v souvislosti s distribucí roušek a respirátorů seniorům. Chceme mít stoprocentní jistotu, že tyto roušky a respirátory jsou pro seniory bezpečné a že splňují základní zákonné požadavky. Podnět jsme podaly po tom, co si pirátský analytický tým vyžádal expertní posouzení těchto roušek a respirátorů ze strany předních českých odborníků na zdravotnické právo z organizace [Porta Medica](https://portamedica.cz)“, vysvětluje lídryně moravskoslezských Pirátů Zuzana Klusová.**

<hr />

Úryvek z posudku odborníků dokládá řadu znepokojivých zjištění:

> „Z dostupných fotografií zveřejněných Českou poštou je patrné, že předmětné respirátory jsou opatřeny padělaným označením CE, je na nich uvedena technická norma pro stacionární zdroje znečišťující ovzduší, není uvedeno číslo certifikující notifikované osoby a chybí označení na obalu v češtině. U roušek zcela chybí označení CE, jakož i další povinné značení na obalu. V rozporu s pokyny výrobce je otevíráno originální balení a následně dochází k další distribuci.“

Závažná pochybení při distribuci roušek a respirátorů ve svém stanovisku popsal Státní ústav pro kontrolu léčiv (SÚKL), na což ministr Hamáček reagoval tím, že na tento úřad podá trestní oznámení pro šíření poplašné zprávy či pro obecné ohrožení. Pro běžného občana či seniora je tato situace zcela nepřehledná.

Na náš podnět mimo jiné reagovala včera večer na svých stránkách ČOI. Ačkoliv ministr Hamáček přímo uvedl, že kontrolním orgánem pro tuto distribuci je ČOI, tak tento úřad sdělil, že opak je pravdou. Navazuje tak i na spor ministra Hamáčka se SÚKL, zdali se jedná o osobní pomůcky nebo zdravotnický materiál (dle toho se určují zákonné povinnosti a kontrola).

Ministerstvo vnitra zaslalo pirátskému analytickému týmu výsledky základního testování těchto respirátorů, což by mohlo situaci uklidnit. Zároveň ovšem ministerstvo přiznalo, že tyto respirátory pořád ještě nemají hotový CE certifikát, který by dokládal, že respirátory prošly komplexním testováním.

Senioři jsou rizikovou skupinou v době pandemie a pozorování těchto hádek a zmatků jim rozhodně nepomůže. Koneckonců stres a nejistota jsou pro jejich zdraví rovněž nebezpečné. Očekáváme, že zástupci vlády konečně vyloží karty na stůl a otevřeně přiznají, jak to bylo s distribucí roušek a respirátorů seniorům.

---

Úvodní obrázek zdroj: Janusz Konieczny \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
