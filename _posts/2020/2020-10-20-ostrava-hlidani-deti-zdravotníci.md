---
layout: post
category: CLANKY
title: 'Ostrava zajišťuje hlídání pro děti zdravotníků a pracovníků v první linii'
date: 2020-10-20
author: Jana Ožanová
image: posts/andrea-hoffmannova-deti.jpg
tags:
  - Ostrava
  - Vzdělávání
  - Rodina
  - Koronavirus
  - Andrea-Hoffmannová
---

Ostrava, 20. října 2020 – **Již od začátku přerušení běžné školní docházky nabídlo město pomocnou ruku rodičům, jejichž profese jsou v boji s Covid-19 nejvíc potřeba. Jedná se o zaměstnance bezpečnostních sborů, městské policie, poskytovatelů zdravotních služeb, lékařů, orgánů ochrany veřejného zdraví a ozbrojených sil, pracovníků sociálních služeb a dalších. Ostrava tak chce těmto pracovníkům umožnit naplno vykonávat jejich důležitou práci. Od pondělí navíc funguje i hlídání předškolních dětí, jejichž školka byla z důvodu nákazy uzavřena.**

<hr />

> „Nyní máme kapacitu pro stovky školáků od šesti do deseti let. Nabízíme hlídání v centru města v základní škole v Ostrčilově ulici, na Jihu v základní škole v Březinově ulici, a v Porubě na Ukrajinské. Dětem se tam věnují pedagogičtí pracovníci, družinářky a další zaměstnanci, a to podle možností jednotlivých zařízení,“

uvedla resortní náměstkyně Andrea Hoffmannová.

V Ostravě zároveň přibývá školek, které kvůli výskytu nákazy omezují provoz nebo se úplně zavírají.

> „Momentálně jsou zavřené už tři mateřské školy ve městě a další hlásí uzavření některých tříd nebo částí provozů. Pro zaměstnance integrovaných složek proto teď nabízíme i hlídání dětí předškolního věku, otevřeli jsme pro ně školku na MŠ Ostrčilova,“

dodala Andrea Hoffmannová.

Pracovníci z první linie nemusí mít obavy, „kam s dětmi“ ani v příštím týdnu, kdy jsou rozhodnutím ministra školství podzimní prázdniny prodlouženy na celý týden. V souladu s nařízením MŠMT je město povinno zajistit pro ně hlídání i v tomto období, vyjma státního svátku 28. října.

---

Úvodní obrázek zdroj: Jaroslav Kocián \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
