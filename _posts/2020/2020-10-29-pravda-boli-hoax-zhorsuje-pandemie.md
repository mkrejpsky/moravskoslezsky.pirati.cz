---
layout: post
category: CLANKY
title: '#1 Pravda bolí: Hoaxy, které zhoršují pandemickou situaci'
date: 2020-10-29
authorId: daniel.galuszka
image: posts/shutterstock-1196195281.jpg
tags:
  - Ostrava
  - Pravda-bolí
  - Dezinformace
  - Hoax
  - Daniel-Galuszka
---

Ostrava, 29. října 2020 – **Co je psáno, to je dáno? To už dnes, a na internetu zvlášť, neplatí. Proto přicházíme s novou sérií článků, které budou vycházet na týdenní bázi a informovat vás o lživých zprávách na sítích. Lživým zprávám říkáme též [dezinformace](https://www.mvcr.cz/cthh/clanek/definice-dezinformaci-a-propagandy.aspx "MVCR.cz: Definice dezinformací a propagandy"), či [hoaxy](https://www.hoax.cz/hoax/co-je-to-hoax "Hoax.cz: Co je to hoax"). A proč u Pirátů cítíme, že je zapotřebí o tomto tématu psát a vůbec mu věnovat pozornost? Protože nesmyslů je všude okolo spousta a ne každý ihned pozná, že se jim nedá věřit. Pojďme přejít k od slov k důkazům…**

<hr />

## Ovládne nás Bill Gátes a spol.

Internet v tomto týdnu pobavilo [video](https://www.facebook.com/fred.vychytanecz/videos/3369928716388485/ "Facebook video"), ve kterém neznámá žena tvrdí, že „očkované ženy už nikdy nebudou mít děti,“ že „z vás normálně budou roboti“ a „bude vás ovládat Bill Gátes a spol.“ O věrohodnosti této zprávy hovoří už to, že dotyčná nezvládá ani správnou výslovnost jména slavného zakladatele počítačové firmy Microsoft [Billa Gatese](https://cs.wikipedia.org/wiki/Bill_Gates "Wikipedia: Bill Gates") (čte se to: „Gejts“).

S určitostí nedokážeme určit, odkud neznámá čerpala své informace, nicméně na internetu je celá řada [dezinformačních článků](https://dr.frej.cz/zdravi/ockovani-a-snizeni-populace "Dr. Frej: Očkování a snížení populace"), reagujících na Gatesův [projev vytržený z kontextu](https://www.youtube.com/watch?v=iMl0ty6evhU "YouTube: Bill Gates wants to WHAT??! Depopulation Through Vaccines and Healthcare??!"). A jaká je pravda? Zakladatel Microsoftu založil [nadaci](https://www.gatesfoundation.org/ "Bill & Melinda Gates Foundation"), která doslova lije miliardy dolarů do zdravotnických projektů. Díky jeho podpoře zmizela z několika afrických zemí třeba [dětská obrna](https://www.africanews.com/2020/06/19/africa-gets-closer-to-eradication-of-wild-poliovirus-who/ "AfricaNews: Africa gets closer to eradication of wild poliovirus - WHO").

Proč se tedy zrovna on stal terčem dezinformací a proč tomu spousta lidí věří? Stejně jako u většiny nepodložených informací za to nemůže neověřený článek na neznámém webu, ale to, že danou dezinformaci šíří známí lidé těšící se důvěře. Na hoax o Gatesovi se chytili třeba i bývalý poradce prezidenta USA Donalda Trumpa [Roger Stone](https://www.bbc.com/news/52847648 "BBC: Coronavirus: Bill Gates ‘microchip’ conspiracy theory and other vaccine claims fact-checked"), či italská poslankyně [Sara Cunialová](https://manipulatori.cz/konspiracni-video-proslov-italske-poslankyne-sary-cunialove-ve-snemovne-ze-14-kvetna-2020// "Manipulátoři.cz: KONSPIRAČNÍ VIDEO: Proslov italské poslankyně Sary Cunialové ve sněmovně ze 14. května 2020"). Vytváří se tak bludný kruh, kdy dezinformátoři nechají vzniknout nesmyslu, nesmysl pronese někdo „významný“ a nepravda se šíří dál nikoliv s odkazem na původní zdroj, ale s odkazem na projev někoho „významného“.

Situace tak připomíná tichou poštu, kdy někde vznikne informace, ta se při předání zkomolí a čím dále cestuje, tím více je odtržená od reality, přičemž každý, kdo je nařčený z nepravdy, se jen odvolává na toho, kdo mu informaci předal. Zůstává pravdou, že šokující informace brnkající na city mají největší šanci na zreplikování. To je důvod, proč se dezinformacím tolik daří. Ale pojďme dál.

## Koronavirus je výmysl, kterým nás vláda chce zotročit

Veřejností minulý pátek otřásla [aféra ministra zdravotnictví Romana Prymuly](https://www.blesk.cz/clanek/zpravy-koronavirus/659071/prave-on-vyhlasuje-nejprisnejsi-opatreni-pod-rouskou-tmy-si-prymula-bez-rousky-vyrazil-do-restaurace.html "BLESK.cz: Právě on vyhlašuje nejpřísnější opatření: Pod rouškou tmy si Prymula bez roušky vyrazil do restaurace!"), který byl paparazzim nachytán, kterak se po 11. hodině večerní schází v restauraci s předsedou poslaneckého klubu ANO Jaroslavem Faltýnkem a to bez roušky. Tato kauza ještě více podkopala důvěru občanů ve vládní nařízení, jako je nošení roušek. Nízká důvěra onehdy dokonce eskalovala v občanské nepokoje na Staroměstském náměstí v Praze, kde došlo k [násilným střetům s policií](https://ct24.ceskatelevize.cz/domaci/3209527-na-prazske-demonstraci-proti-covidovym-opatrenim-je-vic-nez-500-lidi-magistrat "ČT24: Úřady ukončily protest proti covidovým opatřením na Staroměstském náměstí, musela zasahovat policie").

Dezinformátoři samozřejmě nelenili a ihned se pustili do práce. Brzy tak došlo k falešným zprávám o tom, že násilnosti vyprovokovala [sama policie](https://www.facebook.com/photo.php?fbid=173250957781820&set=a.140754594364790&type=3&theater "Facebook"). To je samozřejmě nesmysl, neboť nikdo ani přes [četné výzvy](https://www.facebook.com/groups/komousi/permalink/1009470779479368/ "Facebook") nepřišel s relevantním důkazem. I tak ale dezinformátoři [zrecyklovali](https://www.extra.cz/nejsdilenejsi-fotka-vikendu-kdo-je-muz-ktery-se-nebal-zakuklencu-kteri-utocili-na-slunickare "eXtra.cz: NEJSDÍLENĚJŠÍ FOTKA VÍKENDU: Kdo je muž, který se nebál zakuklenců, kteří útočili na sluníčkáře?") již zastaralou dezinformaci z roku 2016 na podobné téma, opět ze Staroměstského náměstí. [Vytrhávání fotek](https://www.e-bezpeci.cz/index.php/priklady/fotografie/1631-uprchlici-na-strese-vlaku-v-chebu "e-bazpeci.cz: Uprchlíci na střeše vlaku v Chebu") z časoprostorového kontextu je přitom jedním z nejčastějších nástrojů dezinformátorů.

**Zahlédli jste na internetu něco, co vám přijde jako nesmysl, ale spousta vašich známých tomu věří? Zašlete nám prosím odkaz nebo celý příspěvek na mail [daniel.galuszka@pirati.cz](mailto:daniel.galuszka@pirati.cz) a my vám informaci ověříme, nebo ji zařadíme do dalšího dílu našeho seriálu _#PravdaBolí_.**

---

Úvodní obrázek zdroj: Aleksandr Davydov ([fizkes](https://www.shutterstock.com/cs/g/fizkes "fizkes")), ID stock fotografie bez autorských poplatků: 1196195281, [ze Shutterstock](https://www.shutterstock.com/cs/image-photo/confused-millennial-man-sitting-alone-on-1196195281).

- - -
