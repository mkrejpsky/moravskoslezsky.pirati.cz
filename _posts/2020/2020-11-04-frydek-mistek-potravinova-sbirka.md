---
layout: post
category: CLANKY
title: 'Frýdeckomístečtí Piráti pořádají potravinovou sbírku pro lidi v nouzi'
date: 2020-11-04
author: Jana Ožanová
image: posts/sendvic.jpg
tags:
  - Frýdek-Místek
  - Koronavirus
  - Potravinová-sbírka
  - Food-not-Bombs
  - Cyril-Koky
  - Michaela-Davidová
---

Frýdek-Místek, 4. listopadu 2020 – **„Zůstaňte doma!“ ozývá se v této nelehké době ze všech stran. Někteří ale mají své „doma“ na ulici nebo přespávají v noclehárně. Jedná se o lidi, kteří se často ne svou vinou ocitli v těžké životní situaci. Současná krize dopadá velmi tvrdě i na ně. Kvůli výskytu koronaviru je omezen provoz některých azylových domů i center sociálních služeb. Pomoc nejohroženějším skupinám obyvatel a dobrovolnictví mají Piráti v krvi a nejinak je tomu i v době koronavirové. Ve Frýdku-Místku proto Piráti ve spolupráci s aktivisty z Food not Bombs pořádají potravinovou sbírku pro potřebné.**

<hr />

> „Přemýšleli jsme, jak lidem bez domova nebo v bytové nouzi v téhle těžké době pomoci. Na podzim každoročně přichází období, které je pro ně nejhorší. Venku přituhuje a kromě hladu tak často bojují o přežití i kvůli počasí. Symbolicky o prvním adventním víkendu pro ně spolupořádáme sbírku potravin a budeme rádi za každého, kdo se zapojí. Téměř všichni míváme doma potraviny, které mohou jiným pomoci přežít a včas se spotřebovat,“

uvedla Michaela Davidová, která sbírku za Piráty organizuje.

Piráti sbírku pořádají společně s Food not Bombs (Jídlo místo zbraní), skupinou mladých aktivních lidí z Frýdku-Místku, která se recyklaci a distribuci jídla potřebným dlouhodobě věnuje. Pravidelně jednou za 14 dní vaří a rozdávají teplé jídlo na ulici lidem v nouzi.

Přispět do sbírky a darovat potraviny pro potřebné můžete v sobotu 28. listopadu 2020 mezi 14.00 a 17.00 hodin, sběrné místo bude v altánku v Sadech Bedřicha Smetany.

> „Budeme se snažit vyjít lidem maximálně vstříc, takže po předchozí domluvě je možné i individuální předání. Sbírka bude probíhat za aktuálních bezpečnostních a hygienických podmínek. Prosíme všechny dárce, aby měli zakrytá ústa a nos a dodržovali rozestupy 2 metry,“

dodává Pirát Cyril Koky.  

Potraviny, které je vhodné darovat jsou olej, těstoviny, rýže, rajský protlak, koření (majoránka, kmín, kari, paprika, pepř, sůl), luštěniny (klasické suché: fazole, čočka, hrách), sojové maso: granulát, kousky, případně trvanlivé jídlo, které se dá jíst bez ohřívání, a které mohou dobrovolníci přibalit do balíčku: lunchmeat, rybičky, paštiky apod.

Kontaktní osoba pro potravinovou sbírku: Cyril Koky, +420 604 442 914, [cyril.koky@pirati.cz](mailto:cyril.koky@pirati.cz)

Děkujeme, že pomáháte!  

---

Úvodní obrázek zdroj: Myriams-Fotos \[[Pixabay License](https://pixabay.com/service/license/)\], [z Pixabay](https://pixabay.com/photos/sandwich-bread-poverty-homeless-5549852/).

- - -
