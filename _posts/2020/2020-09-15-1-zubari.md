---
layout: post
category: CLANKY
title: 'Zubaři došli. Proč Vás odmítají přijmout a kdo pomůže?'
date: 2020-09-15
author: Jana Ožanová
image: posts/zubari.jpg
tags:
  - Moravskoslezský-kraj
  - Zdravotnictví
  - Zuzana-Klusová
  - Josef-Pavlovic
---

Ostrava, 15. září 2020 – **„Nevíte, který zubař ještě přijímá?“ Otázka s velkým O, která se pravidelně objevuje na facebookových skupinách snad v každém městě v Moravskoslezském kraji. Pisatel se bohužel většinou kloudné rady nedočká. Stejně jako se rady nedočká, když zavolá na zdravotní pojišťovnu nebo začne obvolávat přímo jednotlivé ordinace. Zubaři zkrátka došli. Je jich ale skutečně tak málo, nebo je pes zakopaný jinde?**

<hr />

Ze statistik kupodivu vyplývá, že počet úvazků zubařů v Česku se ve skutečnosti zvyšuje. V průměru by tedy měli mít méně pacientů než před deseti lety. Přesto hlásí plno.

> „Důvodů je několik. Lékaři se soustřeďují do velkých měst a bohatších regionů. Právě tam si totiž lidé za bezvadný chrup štědře zaplatí. Za běžné úkony, jako je vytržení zubu nebo plomba, dostanou od pojišťovny daleko méně. Část pracovní doby tedy zubaři věnují tzv. estetickým zákrokům, třeba bělení zubů. Někteří smlouvu s pojišťovnami dokonce neuzavřeli vůbec a veškeré výkony si tak pacient musí zaplatit z vlastní kapsy. Ošetření jdou do desetitisíců. Přesto nemají o klienty nouzi. Ztráta z ošetřování pouze na pojišťovnu, kdy za péči neplatí lukrativní pacienti, je asi milion ročně i více. Vybavení moderní ordinace přitom vyjde na několik milionů a provozní náklady také nejsou malé,“  

vysvětluje situaci Zuzana Klusová, lídryně Pirátů v Moravskoslezském kraji.

Nutno dodat, že každý pacient v Česku má na péči nárok ze zákona. Sehnat vám ji přitom musí zdravotní pojišťovna, která inkasuje vaše peníze. Kdyby pojišťovna povinnost zajistit dostupnou péči klientovi zanedbala, hrozila by jí pokuta až 10 milionů korun. Někdy se ovšem může stát, že lékaře nemá nasmlouvané vaše pojišťovna, ale jiná ano. To je třeba prověřit.

> „O tom, že by se pojišťovny skutečně masivně pokutovaly za nezajištění péče, jsme neslyšeli. Podle nařízení vlády musí být služba zubního lékaře pro pacienta dostupná v rámci dojezdové doby do 35 minut. Nezbývá než vyvíjet na pojišťovny tlak. Jen díky tomu můžeme docílit, že každý pacient bude mít svého praktického lékaře, zubaře a že v akutním případě bude ošetřen v nemocnici. Pokud vám lékaře nezajistí vaše pojišťovna, ověřte, zda nepomůže změna pojišťovny, každá může mít totiž nasmlouvané jiné lékaře,“

upřesňuje Josef Pavlovic, člen resortního týmu zdravotnictví České pirátské strany.

A co tedy dělat, když nemůžete najít zubaře? Navštivte webové stránky [nedostupnapece.mzcr.cz](https://nedostupnapece.mzcr.cz/ "Stížnost na nedostupnost zdravotní péče"). To je správné místo pro vaše podněty. Právě prostřednictvím tohoto webu se vaše stížnost stává oficiální, bude evidovaná a zpracovaná. Pojišťovna by Vám na jejím základě měla do 30 dnů odpovědět a situaci napravit. Pokud si bude stěžovat dostatečný počet pojištěnců, je to pro pojišťovny naléhavý signál, ukazatel, kde chybí zdravotní péče, a třeba konkrétně jaká. Pojišťovny tak mohou upravit smlouvy, aby zvýhodněnou nabídkou přilákaly lékaře do potřebné lokality.

> „Bohužel je to běh na dlouhou trať, ale tlak na pojišťovny ze strany občanů i ministerstva je cesta, která dává smysl. Jako Piráti trváme na tom, že každý musí mít právo na dostupnou zdravotní péči. Na druhou stranu je ale potřeba více investovat do prevence, protože například zubní kaz se jí dá téměř vymýtit,“

dodává Josef Pavlovic.

---

Úvodní obrázek zdroj: Michal Jarmoluk \[[Pixabay License](https://pixabay.com/service/license/)\], [z Pixabay](https://pixabay.com/photos/dentist-pain-dental-care-medicine-428646/).

- - -
