---
layout: post
category: CLANKY
title: 'Nová koalice v Opavě pokračuje v silové politice: Piráti mají stopku a Zelení zelenou'
date: 2020-11-08
author: Jana Ožanová
image: posts/jan-kunze-odvolani.png
tags:
  - Opava
  - Kauza
  - ANO-2011
  - Jan-Kunze
---

Opava, 11. listopadu 2020 – **Již více než dva měsíce funguje vedení města Opavy v novém složení. Poté, co Piráti a Opavané vypověděli koaliční smlouvu pro její opakované porušování, zasedla v čele města nová koalice stran ANO 2011, Občané městských částí Opavy, KDU-ČSL, ČSSD a Zelená pro Opavu. Nefér jednání a rozhodování z pozice síly, především ze strany hnutí ANO a primátora, to byly hlavní důvody odchodu Pirátů z koalice. Nekalé praktiky vedení města ale Piráti zažívají dál i v opozičních lavicích, na poslední radě byl odvolán z Komise pro občanské obřady Jan Kunze (Piráti a Opavané). Nahrazen byl, jak jinak, členem nové koalice, radním Daliborem Hudcem (Zelená pro Opavu).**

<hr />

Z písemného usnesení na webu města. Tak se o svém odvolání z Komise pro občanské obřady dozvěděl zastupitel Jan Kunze, jinak ho nikdo neinformoval. Ano, jde o stejného Jana Kunzeho, který nedávno dostal výpověď „pro nadbytečnost“ od Marcely Mrózkové Heříkové (ANO 2011), ředitelky městské organizace OKO a skončil tak své dlouholeté působení na pozici dramaturga. Na jeho místo v komisi byl jmenován jeden z nově zvolených radních Dalibor Hudec.

> „Tato zpráva mě naprosto šokovala. Stejně jako jsem rád spoluutvářel kulturní prostředí v Opavě,  tak jsem rád oddával, obojí svým způsobem spojuje lidi. Být s novomanželi v jejich významný den byl i pro mě vždycky takový malý svátek. Tohle je zjevně cílený útok na mou osobu z několika směrů,“

reaguje na nečekané odvolání z komise Jan Kunze.

Patřil mezi nejoblíbenější oddávající, za dobu svého působení v komisi oddal  nespočet párů. Komise pro občanské obřady má 9 členů, ti kromě funkce oddávajícího zajišťují i Vítání občánků. A proč ta výměna? Zde je oficiální zdůvodnění města:

> „Vzhledem ke změně složení koalice dochází ke změně složení dané komise. Počet oddávajících je v současné době dostatečný a proto byla zvolena finančně úspornější forma změny, tzn. výměna členů místo navýšení počtu členů v dané komisi. Ing. Jan Kunze může nadále oddávat, pouze nebude za oddávání odměňován.“

Nikomu ale není jasné, v čem že vlastně město touto výměnou ušetří a proč by jinak mělo dojít k navyšování počtu členů. Nový člen komise má pobírat stejnou odměnu jako před ním Jan Kunze. A není to zdaleka jediná odměna, kterou z městské kasy dostává.

Ještě než se stal Dalibor Hudec radním, jako člen staré koalice působil a stále působí jako jeden z jednatelů městské společnosti Technické služby Opava, kde pobírá měsíční odměnu 6000 Kč. Jako předseda Komise pro komunitní plánování k tomu pobíral odměnu 6058 Kč. Jako nový neuvolněný radní má nárok na měsíční odměnu 12 144 Kč. Jako novopečený člen Komise pro občanské obřady si přijde na dalších 5048 Kč. Celková výše zastupitelských odměn tak dosahuje výše 17 192 Kč (odměna za funkci předsedy Komise pro komunitní plánování by se již neměla sčítat) a spolu s odměnou jednatele to dělá celkem 23 192 Kč měsíčně. Za zmínku stojí také to, že radní Hudec je zároveň lékařem, je tedy obdivuhodné, jak může při tak náročném povolání skloubit tolik politických angažmá.

Úsměv budí i fakt, že celá úspora na osobě Jana Kunzeho je v tomto případě 2020 Kč, bude teď totiž dostávat jen odměnu řadového zastupitele ve výši 3028 Kč, jako člen komise doposud dostával jen tu jedinou vyšší částku – již zmiňovaných 5048 Kč. Faktická úspora pro město je tak jako tak nulová, odměna jen poputuje do jiné, už tak nadité kapsy.

Stejně jako v případě, kdy byl Jan Kunze “odejit” z městské organizace OKO, ani teď snad nikdo nemůže věřit tomu, že tyto kroky města mají vést k úspoře městského rozpočtu. Když byl před dvěma měsíci ukončen jeho pracovní poměr, údajným důvodem byla změna organizační struktury a úsporná opatření. Zanedlouho po jeho odchodu byl do OKO ale přijat nový pracovník, organizace tedy nijak zvlášť neušetřila. Jde skutečně ze strany primátora o snahu uspořit finanční prostředky, nebo jsme spíš svědky přerozdělování „pašalíků“ za koaliční loajalitu dle štábní kultury Hnutí ANO 2011?

- - -
