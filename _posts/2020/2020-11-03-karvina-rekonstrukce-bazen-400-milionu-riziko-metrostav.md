---
layout: post
category: CLANKY
title: '„Rekonstrukce krytého bazénu za 400 milionů je riziko pro rozpočet i pro město, zakázku vyhrál korupční kauzou zmítaný Metrostav,“ upozornili Piráti a Starostové na včerejším zastupitelstvu'
date: 2020-11-03
author: Jana Ožanová
image: posts/zuzana_klusova-petr_letocha.jpg
tags:
  - Karviná
  - OKD
  - Metrostav
  - Zuzana-Klusová
  - Ondřej-Polanský
  - Petr-Letocha
---

Karviná, 3. listopadu 2020 – **Karvinští zastupitelé včera odsouhlasili, že převedou dalších 118 milionů na rekonstrukci krytého bazénu. Proti této obří investici hlasovali již poněkolikáté pouze dva zastupitelé za koalici Piráti a Starostové. Právě ti už dva roky upozorňují na nehospodárnost celé investice, požadovali projekt přepracovat a rekonstrukci provést za původní cenu 280 milionů. Celkové náklady se teď totiž vyšplhaly na 400 milionů.**

<hr />

Celou tuto částku navíc město dává na stavbu z vlastní rezervy bez jakékoliv dotace, což je v době koronakrize riziko.

> „I přes tuto ohromující částku se návštěvníci nedočkají oblíbeného tobogánu. Architektonický návrh je mírně řečeno zastaralý a nepočítá s žádnými úspornými technologiemi, takže roční náklady na provoz vzrostou minimálně o 4 miliony,“

vysvětluje zastupitel Petr Letocha (STAN).

Pirátská zastupitelka Zuzana Klusová na zasedání upozornila na fakt, že zakázku vysoutěžilo spojení firem, v němž figuruje Metrostav. Firma aktuálně čelí trestnímu stíhání za korupci a hrozí jí zákaz účastnit se veřejných i dotačních zakázek až na šest let.  

>  „Upozorňovali jsme na zbytečnou technologii posuvného dna, která vyjde město na několik milionů a bude prodražovat také pravidelné náklady na údržbu. Přesto i toto v projektu zůstalo, ačkoliv právě posuvné dno zužuje okruh možných dodavatelů. Vzhledem ke korupční aféře vítězného Metrostavu se obávám případných komplikací a prodražování už tak megalomanské investice. Požádala jsem proto na zastupitelstvu, aby si město do smlouvy dalo podmínku, že stavaři povedou elektronický stavební deník, kde nelze zpětně měnit záznamy a nehrozí ani ztráta klíčových dokumentů,“

komentuje rozhodnutí města Zuzana Klusová.

Povinnost vést elektronický stavební deník bude navíc zanedlouho platit pro všechny nadlimitní veřejné zakázky díky návrhu pirátského poslance Ondřeje Polanského. V minulosti stavební deník totiž několikrát záhadně zmizel a stát se tak dostal do slepé uličky, kdy nebyl schopen dílo reklamovat ani se soudit, jako v případě tragické havárie ve Studénce nebo zvlněné dálnice D47 u Ostravy.

Otazníkem tedy zůstává, zda město tak nákladnou rekonstrukci bazénu skutečně má mít jako prioritu v době, kdy Karviná přijde o velkou část příjmu kvůli koronakrizi a blížícímu se pádu OKD.

> „OKD dnes dává ročně do rozpočtu 62 milionů, o to brzy přijdeme. Město se vylidňuje a trápí ho závažnější problémy. Utratit takovou sumu z rezervy proto nepovažuji za rozumný nápad. I proto, že jsme včera na zastupitelstvu slyšeli, že řemeslný inkubátor se v areálu bývalého OSP postaví, jen pokud město najde na projekt dotace. Těch 120 milionů, které jsme chtěli ušetřit,  mohlo město dát třeba na řešení parkování ve městě, za vybudování velkokapacitních kontejnerů, řemeslný inkubátor anebo vybudování moderního bydlení,“

dodává Petr Letocha.  

> “Pro srovnání se můžeme podívat do Opavy, kde za 350 milionů postaví novostavbu aquaparku v moderním provedení a také úsporné podobě. Jejich projekt se s tím naším nedá srovnat. O to víc mě mrzí, že zastupitelé včera propásli poslední šanci investici přehodnotit. Je to stavba, která tu bude stát staletí a stane se výraznou dominantou, v tomto provedení je to ale promarněná šance,”

upřesňuje Zuzana Klusová.

---

Úvodní obrázek zdroj: Tomáš Chorzempa \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
