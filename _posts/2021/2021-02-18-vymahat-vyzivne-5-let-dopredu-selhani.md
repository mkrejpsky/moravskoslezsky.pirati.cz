---
layout: post
category: CLANKY
title: 'Vymáhat výživné na 5 let dopředu kvůli jednomu selhání je kontraproduktivní, Piráti navrhují čtvrt roku'
date: 2021-02-18
author: Jana Ožanová
image: posts/daniel-galuszka-exekuce.jpg
tags:
  - Ostrava
  - Exekuce
  - Sněmovna
  - Zuzana-Klusová
  - Daniel-Galuszka
---

Ostrava, 18. února 2021 – **Vládní koronavirová opatření těžce doléhají nejen na pracující, ale také na jejich děti a rodiny. Do finančních problémů se dostávají lidé, kteří by si ještě nedávno nedokázali představit, že nebudou mít na nájem nebo včasné zaplacení výživného. Exekutor přitom může dnes podle zákona vymáhat až pětinásobek ročních alimentů bezprostředně po nezaplacení jediného výživného ve stanoveném termínu. Statisícové exekuce, obstavení mzdy i bankovních účtů ale často dlužníkům znemožní situaci v krátkodobém horizontu vyřešit. Naopak se rodiče dostávají do dluhové spirály, z níž profitují spíše než děti dlužníků, exekutoři. Piráti teď proto přicházejí s nápadem maximální výši vymáhané částky snížit a navrhují, aby mohli exekutoři požadovat pouze čtvrtletní výživné, tedy trojnásobek měsíční výše alimentů.**

<hr />

> „Obrátil se na mě zoufalý tatínek tří dětí, který kvůli pandemii přišel o příjmy. Výživné na tři děti platil ve výši 15 tisíc měsíčně. Jelikož s bývalou partnerkou neměli dobré vztahy, když nezaplatil, žena se přes právníky ihned rozhodla exekučně vymáhat dlužné výživné v maximální výši, tedy na 5 let dopředu. I s náklady na exekutora to bylo celkem milion korun. Samozřejmě je potřeba chránit především zájmy dítěte a rodiče, který o něj pečuje. Tak vysoký dluh a obstavení účtů ale nezřídka vede k tomu, že se druhý rodič stáhne do šedé ekonomiky a na splácení rezignuje. Lidově řečeno buď pracuje za minimální mzdu nebo jde pracovat načerno třeba na stavbu, je vedený jako nezaměstnaný a dětem dá občas třeba větší kapesné, jestli vůbec. Tratí všichni. Zároveň je ale potřeba zachovat nástroj pro vymáhání výživného u těch nepoctivých otců, kteří se placení vyhýbají. Tříměsíční výživné pro ně může mít podobný výchovný efekt jako třeba pokuta,“

vysvětluje Daniel Galuszka, asistent poslance Lukáše Koláříka a kandidát do Sněmovny, který pirátský návrh inicioval a připravil.

Lukáš Kolářík, který se tématem exekucí ve Sněmovně intenzivně zabývá, návrh předložil minulý týden ve Sněmovně a nyní jej projednají jednotlivé výbory. Do léta by mělo být rozhodnuto.

> „Při řešení problému s šířením koronaviru v OKD jsem na problém narazila prostřednictvím zaměstnanců dodavatelských firem. Tito horníci si stěžovali, že v karanténě dostávají necelých deset tisíc a pokud nahlásí jako kontakt i přítelkyni, klesne jim příjem tak, že nezaplatí nájem. Když jsem pátrala, jak je to možné, zjistila jsem, že velká spousta z nich je v exekuci často i kvůli dlužnému výživnému. Pracovali proto místo OKD raději u dodavatelských firem za minimální mzdu a zbytek dostávali v dietách nebo jinak a všem to, zdá se, vyhovovalo, než přišla pandemie. Jde podle všeho o relativně běžnou praxi, kterou pandemie bohužel ještě zhorší. Exekuce jsou nejen na Karvinsku obrovský problém a zdaleka na nich nevydělávají jen exekutoři,“

uvádí karvinská zastupitelka Zuzana Klusová.

Daniel Galuszka se věnuje také dětským exekucím, které znamenají pro mladé dospělé velmi špatné vykročení do dospělosti, kdy vstupují do života s dluhovou zátěží.

> „Aktuálně připravuji metodiku pro obce, kde popíšu, jak mohou samosprávy dětem dluhy odpustit a umožnit jim tak, aby do života vstupovaly s čistým štítem,”

dodává.

Piráti k tématu exekucí vytvořili vlastní web, kde se dozvíte vše o našich aktivitách a návrzích v této oblasti a najdete zde také přehlednou mapu exekucí: [exekuce.pirati.cz](https://exekuce.pirati.cz "Exekuce - Lepší systém").

---

Úvodní obrázek zdroj: [Daniel Galuszka]({{'daniel-galuszka' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
