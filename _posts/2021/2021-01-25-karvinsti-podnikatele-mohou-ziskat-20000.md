---
layout: post
category: CLANKY
title: 'Karvinští podnikatelé mohou získat dvacet tisíc, zastupitelé schválili 2 miliony na pomoc v pandemii'
date: 2021-01-25
author: Jana Ožanová
image: posts/pirati-a-starostove.jpg
tags:
  - Zuzana-Klusová
  - Petr-Letocha
  - Karviná
  - Koronavirus
---

Karviná, 25. ledna 2021 – **Karvinští zastupitelé dnes vyčlenili z rezervy města dva miliony na pomoc místním podnikatelům, které postihla vládní protipandemická opatření. Město jim pomůže formou neúčelového daru ve výši dvacet tisíc korun. Žádosti v elektronické i papírové verzi mohou od 15. února podávat všichni podnikatelé, kteří mají v Karviné sídlo nebo provozovnu a obrat do 6 milionů korun. Že přišli kvůli vládním opatření o výdělek, doloží čestným prohlášením, žádosti bude následně schvalovat komise. S návrhem přišli karvinští zastupitelé za koalici Piráti a Starostové, v komisi proto budou také zastoupeni.**

<hr />

>„O podpoře pro místní podnikatele jsme s vedením města jednali už na jaře, radní ale chtěli počkat na to, jakou podporu firmám poskytne stát a kraj. Následně zastupitelé vyčlenili z rezervy 20 milionů na náklady související s pandemií. Nebylo ale určeno, jak a komu budou tyto peníze poskytnuty. Jelikož při podzimní druhé vlně už bylo víc než jasné, že pro spoustu živnostníků budou další měsíce krizové, rozhodli jsme se dál nečekat a přijít za radními s vlastním návrhem,“ 

vysvětluje autor návrhu Petr Letocha. 

Právě na něj se jako na karvinského podnikatele a zastupitele s prosbou o pomoc obrátilo hned několik karvinských firem.

>„Inspirovali jsme se v Ostravě, která na pomoc podnikatelům v pandemii vydala několik milionů korun formou neúčelových darů kvůli jednoduché administraci a rychlosti pomoci. Na prosincovém zastupitelstvu jsme tedy chtěli přijít s podobným návrhem finanční podpory ve výši až 50 tisíc korun pro místní firmy do obratu 12 milionů ročně. Celkem jsme navrhovali rozdělit 4 miliony korun,“ 

komentuje zastupitelka Zuzana Klusová. 

Vedení města záměr nakonec podpořilo a zastupitelé na návrh Rady města rozhodli podnikatele podpořit alespoň dvaceti tisíci. 

>„Vedení města přislíbilo, že pokud bude velký zájem, budeme jednat o další podpoře. Příjem žádostí v prvním kole skončí na konci února. Teď je důležité o podpoře podnikatele co nejlépe informovat, připravit jednoduchý formát žádosti a co nejrychleji je zpracovat. Věřím, že program bude mít úspěch a pomůže karvinským podnikatelům překonat toto těžké období. Státní podpora sice je, ale bohužel není dostatečná, mnozí na ni z různých důvodů nedosáhnou a už nemají z čeho dál fungovat,“ 

uzavírá Petr Letocha.


---

Úvodní obrázek zdroj: Vladimír Pryček ([web](https://www.vladimirprycek.cz/)) \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].


- - -
