---
layout: post
category: CLANKY
title: 'Ostrava pokračuje v rozšiřování sítě sportovišť, v Třebovicích vznikne nová dvoupodlažní hala'
date: 2021-02-03
author: Jana Ožanová
image: posts/hala-trebovice.jpg
tags:
  - Ostrava
  - Sport
  - Andrea-Hoffmannová
---

Ostrava, 3. února 2021 – **Dostupný sport pro všechny. Takovou vizi od začátku svého působení v křesle náměstkyně primátora pro sport razí Pirátka Andrea Hoffmannová. Systematicky v rámci svého resortu směřuje investice do sportovní infrastruktury, která rozšíří možnosti sportování a aktivní trávení volného času pro co nejvíce Ostravanů. Po Krásném Poli a Nové Bělé teď město plánuje výstavbu další menší sportovní haly, tentokrát v Ostravě-Třebovicích. Hala poskytne zázemí zejména pro volejbal, florbal, badminton, házenou nebo gymnastiku.**

<hr />

> „Zatímco předešlé realizace stály shodně kolem padesáti milionů korun, třebovický projekt bude větší, celkové náklady odhadujeme na  110 milionů korun. 50 milionů korun chceme získat z dotačního programu Národní sportovní agentury, o další náklady se podělí město s městským obvodem. Teď čekáme na vyrozumění o dotaci, v případě schválení může hala stát do 18 měsíců,“

uvedla náměstkyně primátora pro sport Andrea Hoffmannová.

Nová moderní hala bude hostit soutěže ve volejbalu, házené, florbalu a badmintonu, k tréninkům jí budou využívat sportovní kluby a jednoty. Svůj prostor v ní bude mít také klub moderní gymnastiky, který se účastní krajských soutěží i mistrovství republiky. Hala bude mít ideální dopravní dostupnost a nabídne hlediště s kapacitou 200 míst.

> „Od Třebovic jsme převzali projekt, který obvod připravil a dovedl až do fáze zpracované dokumentace pro provedení stavby. Jde o dvoupodlažní budovu se zázemím pro sportující, nechybí ani malá konferenční místnost. V dopoledních hodinách o ni už projevila zájem také Vysoká škola báňská,“

vysvětlila Andrea Hoffmannová.

Nejde o zdaleka poslední investici města do sportovní infrastruktury, v tomto roce chystá například ještě výstavbu haly na Slezské Ostravě a podílet se má také na významném projektu víceúčelové míčové haly. Město také mapuje lokality pro výstavbu sítě venkovních workoutových hřišť.

> „I když se letos v městském rozpočtu v souvislosti s pandemickou krizí spíše škrtá, investice do sportovišť pokračují dál. V současné situaci naopak představují cestu, jak znovu nastartovat ekonomiku a nabídnout lidem ve městě široké spektrum možností pro sportovní vyžití, až se rozvolní vládní opatření. Ostrava je město sportu, tuto jeho image chceme navzdory těžké době udržet a dále posilovat,“

dodává Andrea Hoffmannová.

---

Úvodní obrázek zdroj: [Magistrát města Ostravy](https://www.ostrava.cz/cs/o-meste/aktualne/nova-sportovni-hala-v-trebovicich-bude-slouzit-ligovym-zapasum-spolkum-i-verejnosti).

- - -
