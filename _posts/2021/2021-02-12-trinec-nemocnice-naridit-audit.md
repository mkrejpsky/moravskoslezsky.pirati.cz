---
layout: post
category: CLANKY
title: 'Kraj by měl v třinecké nemocnici nařídit audit hospodaření i personálu a do výběrové komise přizvat odboráře'
date: 2021-02-12
author: Jana Ožanová
image: posts/trinec-nemocnice.jpg
tags:
  - Ostrava
  - Třinec
  - Moravskoslezský-kraj
  - Zdravotnictví
  - Zuzana-Klusová
  - Pavel-Kořízek
---

Ostrava, 12. února 2021 – **Piráti se znovu obracejí na náměstka pro zdravotnictví ohledně situace v třinecké nemocnici. Požadují splnění tří požadavků, které jsou podle nich podmínkou pro to, aby měl nový ředitel šanci uklidnit rozjitřenou situaci a nastartovat nutné změny.**

<hr />

> „Je třeba provést nezávislý audit hospodaření i personální audit, který ukáže, jak na tom nemocnice je a zda někdo pochybil. Pak teprve bude mít nový ředitel čistý stůl a jasné podmínky pro stabilizaci situace a nastartování nutných změn. K výběrovému řízení by měli být přizváni také zástupci odborových organizací a členové výboru by měli před dalším jednáním dostat kompletní informace k vývoji situace. Toto jsou tři podmínky, které by podle nás měly pomoci řešení situace, konzultovali jsme je také se zdravotníky z Třince,“

vysvětluje Zuzana Klusová, předsedkyně zastupitelského klubu Pirátů.

Zdravotní výbor kraje, kde mají Piráti dva zástupce sice projednal situaci v třinecké nemocnici v úterý 9. února, jeho členové však dosud nedostali téměř žádné relevantní informace ani důvodovou zprávu k odvolání ředitele. Krajský zastupitel za Piráty Pavel Kořízek si o materiály přitom výslovně žádal předem, dosud je ovšem nedostal. Na jednání výboru zaznělo, že se rebelující zdravotníci, kteří stojí za odvolaným ředitelem Sikorou na schůzce s hejtmanem a zástupci dohodli na čtyřech bodech k uklidnění situace.

> „Bohužel jsme se ale nedozvěděli, o jaké body se jednalo. Na místě nám byla přečtena pouze důvodová zpráva na cca dva odstavce, jiné materiály jsme nedostali, přestože hejtman sliboval v médiích rozsáhlý materiál. Nedostatek relevantních informací proto kritizovali i jiní členové výboru,“

komentoval krajský zastupitel za Piráty a člen zdravotního výboru Pavel Kořízek.

Pod peticí proti odvolání Martina Sikory se podepsalo více než 400 třineckých zdravotníků. Kraj ovšem stojí za tím, že měl nový ředitel konzultovat organizační a personální změny s Radou kraje a některé změny byly dokonce v rozporu se zákoníkem práce.

> „I toto by bylo vhodné lépe odůvodnit, panují na to očividně různé pohledy. Pozitivní ovšem je, že se jak pan ředitel Sikora, tak členové výboru i náměstek pro zdravotnictví Martin Gebauer shodli, že hlavní je situaci uklidnit a dál neeskalovat. Věříme, že právě námi navržené kroky k tomuto povedou,”

uzavřel Pavel Kořízek.

---

Úvodní obrázek zdroj: [Mapy.cz](https://mapy.cz/zakladni?x=18.6918665&y=49.6747638&z=18&source=firm&id=194507&gallery=1 "Mapy.cz").

- - -
