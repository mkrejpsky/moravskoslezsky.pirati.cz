---
layout: post
category: CLANKY
title: 'Ostrava opět podpořila drobné podnikatele, nyní podá pomocnou ruku i neziskovému sektoru'
date: 2021-03-05
author: Jana Ožanová
image: posts/andrea-hoffmannova-kultura.jpg
tags:
  - Ostrava
  - Koronavirus
  - Andrea-Hoffmannová
---

Ostrava, 5. března 2021 – **Další vlnu pandemie provází další vlna pomoci. Ostrava stejně jako v loňském roce vyčlenila finanční prostředky na pomoc drobným podnikatelům a nyní chystá další podporu i pro neziskové organizace. Program na podporu podnikatelů město spustilo v lednu a po dobu šesti týdnů rada města projednávala v jednotlivých balících podporu konkrétním žadatelům. Dohromady tak získá 1854 subjektů více než 37 milionů korun. S koncem výzvy pro podnikatele nyní město zveřejnilo program finanční pomoci pro neziskové organizace.**

<hr />

> „Uvědomujeme si velmi dobře, že neziskové organizace potřebují, stejně jako před rokem, naši pomoc. Jsme připraveni jejich žádosti obratem zpracovat a v týdenních intervalech schvalovat. Podporu mohou organizace čerpat na pokrytí mzdových, provozních, administrativních, případně i režijních nákladů nebo na nájem v případě, že jim ho již neodpustil majitel nemovitosti, ve které sídlí,“

uvedla náměstkyně pro školství a sport Andrea Hoffmannová.

Právě Andrea Hoffmannová loni s návrhem speciálního programu pro pomoc neziskovým organizacím přišla. V letošním roce pomoc pokračuje vyhlášením nového programu na podporu organizací neziskového sektoru, jejichž činnost paralyzovala vládní koronavirová opatření. Město jej vyhlásilo v úterý 2. března.

Jednorázovou pomoc ve výši 20 tisíc korun mohou získat ostravské organizace pracující v oblasti kultury, sportu, školství a vzdělávání, sociální péče, zdravotnictví, prevence kriminality, protidrogové prevence, podpory osob s hendikepem, volnočasových aktivit a rodinné politiky.

Pomoc je určena organizacím, které ke dni podání žádosti prokazatelně provozovaly své aktivity v uvedených oblastech na území města Ostravy nejméně jeden rok a zároveň na základě krizových opatření musely přerušit svou činnost. Čestným prohlášením doloží fixní náklady, které jim zůstaly i po přerušení jejich provozu za předpokladu, že nejsou kryty dotacemi města k financování jejich celoroční činnosti.

Žádosti mohou zájemci podávat elektronicky i poštou prostřednictvím jednoduchého formuláře zveřejněného na webu města Ostravy – [ostrava.cz/pomocneziskovkam](https://www.ostrava.cz/pomocneziskovkam "Pomoc neziskovým organizacím").

Případné dotazy lze posílat na email [pomocnezisk@ostrava.cz](mailto:pomocnezisk@ostrava.cz).

---

Úvodní obrázek zdroj: Jan Lipina ([web](https://www.janlipina.cz/ "Jan Lipina - Zachytit ten správný moment. Na svatbách i mimo ně.")).

- - -
